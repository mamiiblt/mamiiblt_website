---
navigation:
  title: GitHub Codespaces'de Android Studio Kurulumu
layout: full-width
head:
  description: Hakkımda
---

# GitHub Codespaces'de Android Studio Kurulumu

Codespaces bize güçlü bir kod editörü olan Visual Studio Code ile beraber gelmesine rağmen bazı uygulama geliştirme ortamları kendine ait kod editörlerine ihtiyaç duyabilmektedir. Örneğin Android için bir uygulama geliştirmeye karar verdiğimizde Codespaces maalesef varsayılan olarak bunu desteklemiyor. Bu ve bazı sebeplerden dolayı ideal bir masaüstü veya pencere yöneticisi kurarak bu tarz GUI gerektiren programları çalıştırmamız gerekiyor. Bu makalede Fluxbox ve NoVNC ile beraber sanal makinemize erişim sağladıktan sonra Android Studio kurarak uygulamalarımızı nasıl geliştireceğimizi anlatacağım.

## Codespace Oluşturma

Android Studio gibi ağır bir programı çalıştırabilecek güçte bir sanal makine oluşturmamız gerekiyor. Oluşturulan sanal makineler varsayılan olarak 8GB RAM - 32 GB Depolama alanı ile oluşturuluyor. Ancak bu özelliklere sahip bir makinenin Android Studio gibi ağır bir editörü çalıştırırken ne kadar zorlanacağını tahmin etmek zor değil. Bu yüzden makineyi oluştururken **New with Options** seçeneği ile daha yüksek özelliklere sahip bir sanal makine oluşturmamız gerekiyor.

![2024-06-21-180553\_hyprshot.png](/2024-06-21-180553_hyprshot.png)

_Codespace oluşturulurken_ **New with options...** _seçeneği seçilmelidir._ Bu sayede daha yüksek özelliklere sahip bir sanal makine oluşturmanın yanı sırada sanal makinenin lokasyonu gibi bir çok ayar yapılabilir.

![2024-06-21-202630\_hyprshot.png](/2024-06-21-202630_hyprshot.png)

Machine Type açılır menüsünden 4-core seçilerek 16GB ram ve 32 GB depolamaya sahip bir sanal makine oluşturulmalıdır.

## NoVNC ve Tailscale VPN kurulumu

Github Codespaces bize makinemiz ile belirli konfigürasyonlar yapabileceğimiz Devcontainer adı verilen özelleştirme dosyası sağlamaktadır, bu dosya varsayılan olarak oluşturulmamaktadır ancak gerek duyulduğunda ana dizininde yer alan `/.devcontainer/devcontainer.json` dosyası oluşturularak bu özellik aktif hale getirilebilir.

```json [/.devcontanier/devcontainer.json]
{
    "image": "mcr.microsoft.com/devcontainers/universal:2",
    "forwardPorts": [6080],
    "portsAttributes": {
        "6080": {
        "label": "desktop"
        }
    },
    "runArgs": ["--device=/dev/net/tun"],
    "features": {
        "ghcr.io/devcontainers/features/desktop-lite:1": {
            "version": "latest",
            "noVncVersion": "1.2.0",
            "password": "testsifre1234",
            "webPort": "6080",
            "vncPort": "5901"
        },
        "ghcr.io/tailscale/codespace/tailscale": {}
    }
}
```

Oluşturulan boş dosyaya eklenen veriler ile makine özelleştirilmektedir, features kısmına eklenen paketler ile beraber NoVNC, Flutbox ve Tailscale paketlere dahil edilmektedir. Aynı zamanda **desktop-lite** paketinin sahip olduğu **"password"** niteliği ile VNC şifresi belirlenmektedir.

### Devcontainer Dosyasına Eklenen Paketlerin Dokümanları

- [Desktop Lite](https://github.com/devcontainers/features/tree/main/src/desktop-lite)
- [Tailscale](https://tailscale.com/kb/1160/github-codespaces)

Dosya kaydedildikten sonra yapılan değişikliklerin aktif olabilmesi için makinenin yeniden inşa edilmesi gerekmektedir. Yeniden inşa edilmesi için ekranın alt tarafında bulunan uyarı ile başlatılabilir. Bu sürede proje dizini haricinde bulunan dosyalar oluşturulacaktır, bu sebeple ana dizin haricinde bir yerde dosyanız varsa yedeklemeniz gerektiğini unutmayın.

![2024-06-21-204636\_hyprshot.png](/2024-06-21-204636_hyprshot.png)

Rebuild işleminden sonra makinenizin sağlıklı bir şekilde açılması gerekmektedir, bir hatayla karşılaşmanız halinde yukarıda verilen dökümanlar ile güncel konfigürasyon dosyanızın uyumlu olduğundan emin olunuz.

## Tailscale VPN Kurulumu

Sanal makinenizin içerisinde bir Android Emülatörü kullanmanız yorucu ve uğraştırıcı olduğu gibi iyi bir performans sergilemediği için fiziksel cihazınızı bir [mesh vpn](https://tailscale.com/learn/understanding-mesh-vpns) aracılığıyla sanal makinenize bağlayarak Android uygulamanızı cihazınızda test edebilirsiniz. Devcontainer dosyasına eklediğimiz konfigürasyon Tailscale kurulumunu yapmaktadır.

```bash
 sudo tailscale up --accept-routes
```

Tailnet ağını aktifleştirmek için sadece bu komut ile Tailscale hesabınıza giriş yapmanız yeterlidir. Aynı zamanda Tailscale VPN'i mobil cihazınıza da [Google Play]() üzerinden kurarak cihazınızı tailnet ağına eklemeniz gerekiyor.

## Android Studio Kurulumu ve Çalıştırma

```bash
wget https://redirector.gvt1.com/edgedl/android/studio/ide-zips/2024.1.1.11/android-studio-2024.1.1.11-linux.tar.gz

tar -xf android-studio-2024.1.1.11-linux.tar.gz

mv android_studio/ .android_studio/ 

mkdir .android_sdk
```

Bu komutlar ile beraber Android studio cihazınıza indirilecek ve [.android\_studio]() dizinine kurulacaktır. `sh ./.android_studio/bin/studio.sh` komutu ile Android Studio'yu çalıştırarak Studio'yu açıyoruz.

## NoVNC ile Sanal Makineye Bağlanma

![2024-06-21-210801\_hyprshot.png](/2024-06-21-210801_hyprshot.png)

NoVNC cihazın 6080 TCP portunda çalışmaktadır, web tarayıcınız ile **İletilen Adres**'e bağlanarak devcontainer'in konfigürasyon dosyasında belirttiğiniz şifre ile NoVNC'ye erişebilirsiniz.

## Android SDK Kurulumu

Studio ilk açıldığında kurulum sihirbazı aracılığıyla kurulması gereken özellikleri, SDK'nin kurulacağı yer gibi bir çok ayar yapabilmenize olanak sağlar. Kurulum türü seçilirken **Custom** ile beraber özel bir kurulum yapılır.

![2024-06-21-214000\_hyprshot.png](/2024-06-21-214000_hyprshot.png)

Ardından kurulacak olan bileşenlerden sanal cihaz oluşturmayacağımız için **Android Virtual Device**'ın tiki kaldırılır ve kurulum SDK için özel bir kurulum (`workspaces/repo_adi/.android_sdk`) konumu seçilir. Aynı zamanda **.gitignore** dosyasına .android\_sdk ve .android\_studio konumlarının eklenmesi önerilir. Kurulum yapıldıktan sonra yeni bir proje açabilir veya önceden oluşturulan projelerinizi içe aktarabilirsiniz.

## Tailscale ile Kablosuz Hata Ayıklama

Uygulamamızı test etmek için **Android Debug Bridge'nin (ADB)** [Kablosuz hata ayıklama]() özelliğini kullacağız. Bunun için **Ayarlar > Geliştirici Seçenekleri > Kablosuz Hata Ayıklama** özelliğini aktif hale getirmemiz gerekiyor. İlk olarak Eşleşme kodu ile cihaz eşle seçeneğinden verilen bilgilerle cihazımızı ADB ile eşleştireceğiz.

```bash
./.android_sdk/platform-tools/adb pair <eslestirme ip:port> <esleme kodu>
```

Eşleştirme işleminden sonra aşağıdaki komut ile mobil cihazımızı sanal makineye bağlamamız gerekmektedir. Aynı zamanda cihazın bağlanma durumunu **adb devices** komutu ile kontrol edebilirsiniz

```js
./.android_sdk/platform-tools/adb connect <baglanma ip:port>
```

## Bitiş

Bu makalemizde bir Codespace'e NoVNC ve Flutbox kurarak grafik arayüzü sayesinde Android Studio kullanımını anlattık, makalede kullanılan öğeler zaman içerisinde güncellendiği için güncel kurulum dökümanlarını kullanmak her zaman daha iyi olacaktır.
